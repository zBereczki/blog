---
layout: post
title: Rudolf Weiss, egy elfelejtett korai modernista
date: 2018-06-27
---
Hétvégén megnéztem Bécsben az [Otto Wagner-kiállítást](https://www.wienmuseum.at/de/aktuelle-ausstellungen/ansicht/otto-wagner.html). Nagyon jó volt, tele eredeti rajzokkal és makettekkel. Egy rész a tanítványokkal foglalkozott, és ott felkaptam a fejem egy bizonyos Rudolf Weiss rajzait látva. 1911–1912 környékéről (több, mint tíz évvel Le Corbusier kiáltványa, a [Vers une architecture](https://en.wikipedia.org/wiki/Toward_an_Architecture) előtt) nagyon szép modernista házak voltak a rajzokon. Fel is írtam magamnak a nevét, hogy még utánanézek.

Aztán a múzeum shopjában megláttam, hogy korábban neki is szenteltek egy kiállítást, így meg is vettem a (féláron kínált) [katalógust](https://issuu.com/wienmuseum/docs/wien_museum_katalog_gezeichnete_mod?e=8579064/35008619). Ebből kiderült, hogy kb. 20 éves korában, Wagner tanítványaként készítette azokat a rajzokat, és az is kiderült, hogy bár 90 évet élt (1980-ban halt meg), nem igazán voltak nagy megbízásai, élete nagy részében egy Bécs melletti [kisvárosban](https://en.wikipedia.org/wiki/Kaltenleutgeben) élt és alkotott építészként és tanárként.

A katalógusban nagyon szép rajzok vannak. Weiss a Wagnerre is jellemző, a klasszikus építészetet is felhasználó, finom modernizmusban alkotott. Kár, hogy a történelemnek ilyen zaklatott korszakában élt, így nem tudott kibontakozni a tehetsége.

Itt meg lehet nézni néhány rajzát: [Ausstellung: Gezeichnete Moderne. Rudolf Weiss](http://www.architektur-online.com/schlagzeilen/ausstellung-gezeichnete-moderne-rudolf-weiss)

Egyet ide is átemelek:

![Rudolf Weiss](https://www.dropbox.com/s/ytiilprglb7hqnj/Gezeichnete_Moderne_4.jpg?raw=1)

1911-es terv, Weiss akkor 21 éves volt. Nálunk csak pár évvel korábban fejezték be a neogótikus Országház és a neobarokk Budavári Palota építését.
