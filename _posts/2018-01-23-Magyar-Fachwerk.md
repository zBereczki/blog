---
layout: post
title: Fachwerk Magyarországon
date: 2018-01-23
---
Nincs igazán jó magyar szó a [Fachwerkre](https://en.wikipedia.org/wiki/Timber_framing#German_tradition_(Fachwerkhäuser)). Leginkább „favázasnak” szokták fordítani, de nem minden favázas ház Fachwerk. Talán pontosabb látható favázas épületként beszélni róluk.

Ezek a szerkezetek sok nyugat-európai város történelmi városrészének meghatározó elemei.

![Wolfenbüttel, Alsó-Szászország](https://www.dropbox.com/s/qlro0px4o86xz3m/Wolfenb%C3%BCttel%202011.08.05.%2018-56.JPG?raw=1)  
*Wolfenbüttel, Alsó-Szászország*

Sajnos nálunk csak elvétve lehet egy-egy ilyen jellegű épületet találni. Bár a favázas építkezés a népi építészetben az erdős területeken a vályogtégla XIX. századi elterjedéséig általános volt, ezek a házak a gazdasági épületek kivételével tapasztott fallal készültek. Balassa M. Iván *A Felföld népi építészete* című könyvében közöl egy 1583-as rajzot Fachwerk-jellegű gazdasági épületekkel.

![Görgey-udvarház, Görgő (Spišský Hrhov), Szepes](https://www.dropbox.com/s/kjn5rqq8b50lszd/Gorgo.jpg?raw=1)  
*Görgey-udvarház, Görgő (Spišský Hrhov), Szepes*

Én tavaly fotóztam egy szép példát Kánóban (Gömör).

![Kánói csűr](https://www.dropbox.com/s/07h4cguqscls21l/Kano.jpeg?raw=1)

A XIX. században aztán az úgynevezett [svájci stílusnak](http://utanamsracok.blogspot.hu/2013/12/zakopane-vagy-svajc-bereczki-zoltan.html) köszönhetően nálunk is megjelentek a Fachwerk épületek. Az ipari épületek is mutatnak egyfajta németes internacionalizmust, így számos Fachwerk-jellegű ipari épületünk is van.

![Miskolci közraktár](https://www.dropbox.com/s/qds559kiz9ifpe5/DSCF2058.JPG?raw=1)  
[*Miskolci közraktár*](http://miskolcblog.blogspot.hu/2011/02/kozraktarak.html)

A rejtett szerkezetek azonban még érdekesebbek. A miskolci avasi templom XVI. századi tetőszerkezete a mai Magyarország területén az egyik legjelentősebb gótikus jellegű fedélszék. 2016-ban lézerszkenner segítségével felmértük és részletes rajzokat csináltam róla. A szerkezet olyan, hogy ha látható lenne, gyönyörű Fachwerk épület lenne. Csak egy példa egyetlen állásról:

![avasi templom tetőszerkezeti részlete](https://www.dropbox.com/s/dwje76d4pp7gx03/km.jpg?raw=1)

De nem kell ennyire messzire menni, a háború előtt épült egyszerű lakóházak oromfalai is gyakran Fachwerk-jellegű szerkezetek, de ez kívülről nem, csak belülről látszik.

![A saját padlásunk](https://www.dropbox.com/s/s7ejr1cju663t4t/padlas.jpg?raw=1)  
*A saját padlásunk*

Érdekes lenne egyszer egy ilyen házat úgy felújítani, hogy a homlokzaton megmutatjuk a szerkezetet. Erre manapság nincs esély, mert a jelenlegi tendencia az, hogy minden házat becsomagolunk polisztirollal.